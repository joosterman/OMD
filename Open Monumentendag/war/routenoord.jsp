<div data-role="page" id="routenoord" class="page-map">
	<div data-theme="a" data-role="header">
		<h3>Route Noord</h3>
		<a href="/#wandel" data-icon="back">Back</a>
	</div>
	<div data-role="content" style="padding: 0;">
		<div data-role="collapsible-set" data-theme="c" data-content-theme="d" data-mini="true">
			<div data-role="collapsible">
				<h3>A - Nieuwe Plantage</h3>
				<p>De Nieuwe Plantage strekt zich uit van het Kalverbos tot aan het Rijn-Schiekanaal. Het langgerekte park werd
					vanaf 1894 aangelegd op de plek van de toen gedempte noordelijke stadsgracht. De destijds beroemde tuinarchitect
					H.A.C. Poortman maakte een ontwerp in romantische landschapsstijl dat nu nog goed is te herkennen in de glooiende
					gazons, het slingerende padenpatroon en variatie in open en gesloten beplanting. Door de aanleg van de
					Vrijenbanselaan in de jaren dertig is het Kalverbos, dat eigenlijk een geheel vormde met de Nieuwe Plantage, los
					komen te liggen. Na de oorlog is het verzetsmonument van Gerardus van Eeden in een symmetrische setting in het park
					geplaatst. Andere nieuwe toevoegingen zijn het monument voor Wilhelmina en de moderne sculpturen van Cor Dam uit
					1982.</p>
			</div>
			<div data-role="collapsible">
				<h3>B - Nolthenius plantsoen</h3>
				<p>Verscholen tussen de bebouwing langs het noordelijke deel van de Nieuwe Plantage en de Vrijenbanselaan ligt
					het Noltheniusplantsoen (vanaf de Reineveldbrug met de trap naar beneden). Dit plantsoen is eigenlijk het
					westelijke deel van de tuin die hoorde bij de villa van de familie Tutein Nolthenius, één van de directeuren van de
					Nederlandse Gist- en Spiritusfabriek. Rond 1930 is deze tuin door de aanleg van de Vrijenbanselaan doorsneden. De
					Tutein Noltheniustuin is in 1911 ontworpen door L. Springer in een landschapsstijl, waarvan de elementen nog goed
					in het Noltheniusplantsoen zijn te zien: een grillige waterpartij, een slingerend pad en wisseling tussen
					losstaande bomen en bosschages. Het oostelijke deel van de Tutein Noltheniustuin ligt samen met de Wallertuin aan
					de andere zijde van de Vrijenbanselaan. Beide tuinen zijn niet openbaar toegankelijk.</p>
			</div>
			<div data-role="collapsible">
				<h3>C - Kalverbos</h3>
				<p>Het Kalverbos kent een lange geschiedenis. Ooit lag op deze plek een bolwerk voor de Wateringse- en
					Haagpoort. In 1828 werd vervolgens op dit bolwerk de gemeentelijke begraafplaats aangelegd die in 1874 verplaatst
					werd naar de Jaffalaan (zie Route Zuid). Vervolgens werd het Kalverbos door tuinarchitect H.A.C. Poortman
					geïntegreerd in zijn ontwerp voor de Nieuwe Plantage in 1894. Hierin kregen ook de watertoren, een ontwerp van
					gemeentearchitect M.A.C. Hartman uit 1896, en enkele bijzondere graven een plek. Het Kalverbos ligt nu enigszins
					geïsoleerd van de rest van de omgeving door de drukke Vrijenbanselaan. Toch zijn de slingerende paden en de voor de
					landschapsstijl typerende beplanting nog te herkennen.</p>
			</div>
			<div data-role="collapsible">
				<h3>D - Agnetapark: Oude Park</h3>
				<p>Op initiatief van J.C. van Marken, directeur van de Nederlandse Gist- en Spiritusfabriek, werd in 1882 de
					eerste fabrieks kolonie in Nederland aangelegd. Deze fabriekskolonie werd Agnetapark genoemd naar de vrouw van Van
					Marken, Agneta Matthes. Van Marken vond dat zijn arbeiders in een gezonde en groene omgeving moesten wonen. Hij gaf
					landschapsarchitect L.P. Zocher opdracht een plan voor de kolonie te maken. Zocher maakte rond 1882 een ontwerp in
					landschapsstijl. Het centrale deel van het gebied wordt in beslag genomen door een park met een grillige vijver en
					losstaande bomen, zoals treurwilgen. Aan deze vijver stond het huis van Van Marken, dat in de jaren tachtig is
					afgebroken. Op de plek waar hun huis heeft gestaan, staan nu twee gedenkmonumenten, één voor Van Marken en één voor
					zijn vrouw. Langs gebogen lanen zonder trottoir liggen de woningen voor de arbeiders die van de weg en van elkaar
					worden gescheiden door ligusterhagen. Architect E. Gugel en zijn assistent F.L.M. Kerkhof tekenden het ontwerp van
					de woningen.</p>
			</div>
			<div data-role="collapsible">
				<h3>E - Agnetapark: Nieuwe Park</h3>
				<p>In 1925-1929 werd het Agnetapark uitgebreid met het zogenaamde Nieuwe Park. Architect J. Gratama maakte het
					ontwerp van de woningen en landschapsarchitect H. Roeters van Lennep was verantwoordelijk voor de parkaanleg.
					Roeters van Lennep hanteerde voor het Nieuwe Park een architectonische stijl. In tegenstelling tot het Oude Park is
					het stratenpatroon en de groenaanleg van het Nieuwe Park rechthoekiger en strakker van vorm. De bebouwing van het
					Nieuwe Park is om een centrale, rechthoekige vijver gegroepeerd. In het zuidelijke deel liggen twee openbare
					binnentuinen, waarvan er een als speelplek was ingericht en de ander gebruikt werd voor schooltuinen. Ook in het
					Nieuwe Park zijn de hagen aan de voor- en achterzijde van de woningen doorgezet. Bijzonder is dat zowel in het Oude
					als Nieuwe Park de bebouwing en het groen een geheel vormen.</p>
			</div>
		</div>
		<div id="map_canvas_rn" style="width: 100%; height: 100%; padding: 0;"></div>
	</div>
</div>